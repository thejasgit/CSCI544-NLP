ಬೆಂಗಳೂರು: ಅಮೆರಿಕ, ಆಸ್ಟ್ರೇಲಿಯಾ, ಯೂರೋಪ್‌  ಸೇರಿದಂತೆ ಮುಂದುವರಿದ ರಾಷ್ಟ್ರಗಳಿಂದ ರಾಜ್ಯದ ಮಾವಿಗೆ ಹೆಚ್ಚಿನ ಬೇಡಿಕೆ ಇದ್ದು, ಈ ಬಾರಿ ಸುಮಾರು 2500 ಮೆಟ್ರಿಕ್‌ ಟನ್‌ಗೂ ಹೆಚ್ಚು ಮಾವು ವಿದೇಶಗಳಿಗೆ ರಫ್ತಾಗಲಿದೆ.. 
ರಾಜ್ಯದ ಮಾವು ರಫ್ತು ಮಾಡಲು ಕಳೆದ ವರ್ಷ ಮಾಲೂರಿನ ಇನೋವಾ ಬಯೋ ಅಗ್ರಿಪಾರ್ಕ್‌ ಕೇಂದ್ರ ಸರ್ಕಾರ ಮತ್ತು ರಾಜ್ಯ ಮಾವು ಅಭಿವೃದ್ಧಿ ಮತ್ತು ಮಾರುಕಟ್ಟೆ ನಿಗಮದ ಸಹಕಾರದಿಂದ ಯುಎಸ್‌ಡಿಎ (ಯುನೈಟೆಡ್‌ ಸ್ಟೇಟ್ಸ್‌ ಡಿಪಾರ್ಟ್‌ಮೆಂಟ್‌ ಆಫ್ ಅಗ್ರಿಕಲ್ಚರ್‌) ಅನುಮತಿ ಪಡೆದಿದ್ದರ ಫ‌ಲವಾಗಿ ಈ ಬಾರಿ ವಿದೇಶಿಗರು ರಾಜ್ಯದ ಮಾವಿನ ರುಚಿ ಸವಿಯಲಿದ್ದಾರೆ.. 
ಕಳೆದ ಬಾರಿ ಮಾವು ಋತುಮಾನದ ಕೊನೆಯ ಗಳಿಗೆಯಲ್ಲಿ ಅಮೆರಿಕಾಗೆ ರಫ್ತು ಮಾಡಲು ಅನುಮತಿ ಸಿಕ್ಕಿದ ಹಿನ್ನೆಲೆಯಲ್ಲಿ ಸುಮಾರು 1000 ಟನ್‌ ಮಾವಿಗೆ ಬೇಡಿಕೆ ಇದ್ದರೂ ಅಂತಿಮವಾಗಿ ರಫ್ತು ಮಾಡಲು ಸಾಧ್ಯವಾಗಿದ್ದು ಕೇವಲ 12 ಟನ್‌ ಮಾವು ಮಾತ್ರ. 
ಈ ಬಾರಿ ಮಾವು ಋತುಮಾನಕ್ಕೂ ಮೊದಲೇ ಯೂರೋಪ್‌ ರಾಷ್ಟ್ರಗಳು, ಅಮೆರಿಕಾ, ಆಸ್ಟ್ರೇಲಿಯಾ, ಮಲೇಶಿಯಾ, ಕೆನಡಾ ಸೇರಿದಂತೆ ವಿವಿಧ ರಾಷ್ಟ್ರಗಳಿಂದ ಬೇಡಿಕೆ ಬಂದಿದ್ದು, ವಿವಿಧ ಏಜೆನ್ಸಿಗಳು ಇನೋವಾ ಬಯೋ ಅಗ್ರಿಪಾರ್ಕ್‌ ಮೂಲಕ ಮಾವು ರಫ್ತು ಮಾಡಲಿವೆ.. 
ಪ್ರಸ್ತುತ ಯುರೋಪ್‌ ರಾಷ್ಟ್ರಗಳಿಗೆ 700 ಮೆಟ್ರಿಕ್‌ ಟನ್‌, ಯುಎಸ್‌ಎಗೆ 400ರಿಂದ 500 ಮೆಟ್ರಿಕ್‌ ಟನ್‌, ಆಸ್ಟ್ರೇಲಿಯಾಕ್ಕೆ 200 ಮೆಟ್ರಿಕ್‌ ಟನ್‌ ಹಾಗೂ ಮಲೇಶಿಯಾಕ್ಕೆ 150 ಮೆಟ್ರಿಕ್‌ ಟನ್‌ ಮಾವಿಗೆ ಬೇಡಿಕೆ ಇದೆ. 
