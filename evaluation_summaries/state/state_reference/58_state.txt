ಬೆಂಗಳೂರು: ಅಮೆರಿಕ, ಆಸ್ಟ್ರೇಲಿಯಾ, ಯೂರೋಪ್‌ &nbsp;ಸೇರಿದಂತೆ ಮುಂದುವರಿದ ರಾಷ್ಟ್ರಗಳಿಂದ ರಾಜ್ಯದ ಮಾವಿಗೆ ಹೆಚ್ಚಿನ ಬೇಡಿಕೆ ಇದ್ದು, ಈ ಬಾರಿ ಸುಮಾರು 2500 ಮೆಟ್ರಿಕ್‌ ಟನ್‌ಗೂ ಹೆಚ್ಚು ಮಾವು ವಿದೇಶಗಳಿಗೆ ರಫ್ತಾಗಲಿದೆ.ಕಳೆದ ಬಾರಿ ಮಾವು ಋತುಮಾನದ ಕೊನೆಯ ಗಳಿಗೆಯಲ್ಲಿ ಅಮೆರಿಕಾಗೆ ರಫ್ತು ಮಾಡಲು ಅನುಮತಿ ಸಿಕ್ಕಿದ ಹಿನ್ನೆಲೆಯಲ್ಲಿ ಸುಮಾರು 1000 ಟನ್‌ ಮಾವಿಗೆ ಬೇಡಿಕೆ ಇದ್ದರೂ ಅಂತಿಮವಾಗಿ ರಫ್ತು ಮಾಡಲು ಸಾಧ್ಯವಾಗಿದ್ದು ಕೇವಲ 12 ಟನ್‌ ಮಾವು ಮಾತ್ರ.ಪ್ರಸ್ತುತ ಯುರೋಪ್‌ ರಾಷ್ಟ್ರಗಳಿಗೆ 700 ಮೆಟ್ರಿಕ್‌ ಟನ್‌, ಯುಎಸ್‌ಎಗೆ 400ರಿಂದ 500 ಮೆಟ್ರಿಕ್‌ ಟನ್‌, ಆಸ್ಟ್ರೇಲಿಯಾಕ್ಕೆ 200 ಮೆಟ್ರಿಕ್‌ ಟನ್‌ ಹಾಗೂ ಮಲೇಶಿಯಾಕ್ಕೆ 150 ಮೆಟ್ರಿಕ್‌ ಟನ್‌ ಮಾವಿಗೆ ಬೇಡಿಕೆ ಇದೆ.ವಿದೇಶಗಳಿಗೆ ಅಲ್ಫಾನ್ಸೋ, ದಶೇರಿ, ಕೇಸರ್‌, ಬಗನ್‌ಪಲ್ಲಿ, ತೋತಾಪುರಿ ತಳಿಯ ಮಾವುಗಳು ರಫ್ತಾಗಲಿದ್ದು, ಅಲ್ಫಾನ್ಸೋಗೆ ಹೆಚ್ಚು ಬೇಡಿಕೆ ಇದೆ.ವಿದೇಶಗಳು ಗುಣಮಟ್ಟ, ಇಂತಿಷ್ಟೇ ಗಾತ್ರದ ಹಣ್ಣುಗಳು ಇರಬೇಕೆಂಬ ನಿಬಂಧನೆ ಹಾಕುವುದರಿಂದ ಮಾವು ಬೆಳೆಗಾರರು ಅದಕ್ಕೆ ತಕ್ಕಂತೆ ಗುಣಮಟ್ಟ ಕಾಯ್ದುಕೊಂಡರೆ ಒಳ್ಳೆಯದು.
