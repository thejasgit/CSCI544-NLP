"ತಿಥಿ' ಸಿನಿಮಾದ ಯಶಸ್ಸು ಎನ್‌ಕ್ಯಾಶ್‌ ಮಾಡಿಕೊಳ್ಳೋಕೆ ಈ ಪ್ರಯತ್ನವಾ?ಈ ಪ್ರಶ್ನೆ ಸಹಜವೇ. 
ಏಕೆಂದರೆ, "ತಿಥಿ' ಚಿತ್ರದ ನಾಲ್ವರು ಜನಪ್ರಿಯ ಕಲಾವಿದರು ಈ ಚಿತ್ರದಲ್ಲಿದ್ದಾರೆ. 
ಆ ಚಿತ್ರ ಬಿಡುಗಡೆಯಾಗಿ ಆರು ತಿಂಗಳಲ್ಲಿ ಈ ಚಿತ್ರ ನಿರ್ಮಾಣವಾಗಿ, ಬಿಡುಗಡೆಯಾಗುತ್ತಿದೆ. 
ಹಾಗಾಗಿ ಅದರ ಯಶಸ್ಸು ಬಳಸಿಕೊಂಡು "ತರೆಲ ವಿಲೇಜ್‌' ಎಂಬ ಚಿತ್ರ ಮಾಡಲಾಗುತ್ತಿದೆಯಾ ಎಂಬ ಪ್ರಶ್ನೆ ಸಹಜವೇ. 
ಅದಕ್ಕೆ ಆ ಚಿತ್ರದ ನಿರ್ದೇಶಕ ರಘು ಹೇಳುವುದು ಹೀಗೆ.. 
"ನಮ್ಮ ಸಿದ್ಧೇಗೌಡರು ಹಳ್ಳಿ ಕಥೆಯೊಂದನ್ನು ಮಾಡಿಟ್ಟುಕೊಂಡಿದ್ದರು. 
ಆ ಚಿತ್ರ ಮಾಡಬೇಕು ಎಂದಾಗ, "ತಿಥಿ' ಬಿಡುಗಡೆಯಾಯಿತು. 
ಆ ಚಿತ್ರದ ಶೇ 80ರಷ್ಟು ಕಲಾವಿದರು ನಮ್ಮ ಚಿತ್ರಕ್ಕೆ ಸರಿ ಎಂದನಿಸಿತು. 
ಅದರ ಜೊತೆಗೆ ಅವರಿಗೆ ಸಾಕಷ್ಟು ಜನಪ್ರಿಯತೆ ಸಹ ಇತ್ತು. 
ಹಾಗಾಗಿ ಅವರನ್ನು ಹಾಕಿಕೊಂಡು ಸಿನಿಮಾ ಮಾಡಿದರೆ ಹೇಗೆ ಎಂದು ನಿರ್ಮಾಪಕರನ್ನು ಕೇಳಿದಾಗ, ಅವರು ಡೇಟ್‌ ತಗೊಳ್ಳಿ ಎಂದರು. 
ಅವರ ಹಳ್ಳಿಗೆ ಹೋಗಿ ಕೇಳಿದಾಗ, "ತಿಥಿ'ಯ ಈರೇಗೌಡರನ್ನು ಕೇಳಿ ಎಂದರು. 
ಕೊನೆಗೆ ಅವರ ಅಪ್ರೂವಲ್‌ ತಗೊಂಡು, ಈ "ತರೆಲ ವಿಲೇಜ್‌' ಸಿನಿಮಾ ಮಾಡಿದೆವು' ಎನ್ನುತ್ತಾರೆ ರಘು.. 
ಈ "ತರೆಲ ವಿಲೇಜ್‌' ಸಿನಿಮಾ ಈ ವಾರ ಬಿಡುಗೆಯಾಗುತ್ತಿದೆ. 
ಚಿತ್ರ ಬಿಡುಗಡೆಯಾಗುತ್ತಿರುವ ವಿಷಯ ಹೇಳುವುದಕ್ಕೆ ಚಿತ್ರತಂಡದವರು ಬಂದಿದ್ದರು. 
"ತಿಥಿ' ಚಿತ್ರದ ಸೆಂಚ್ಯುರಿ ಗೌಡ, ಗಡ್ಡಪ್ಪ, ಅಭಿ, ತಮ್ಮಣ್ಣ ಅಲ್ಲದೆ ಕಥೆ-ಚಿತ್ರಕಥೆ ಬರೆದಿರುವ ಸಿದ್ಧೇಗೌಡ, ನಿರ್ಮಾಪಕ ಶಿವು, ಚಿತ್ರವನ್ನು ವಿತರಿಸುತ್ತಿರುವ ಪ್ರೇಮ ಯುವರಾಜ್‌ ಎಲ್ಲರೂ ವೇದಿಕೆ ಮೇಲಿದ್ದರು.. 
ಇದಕ್ಕೂ ಮುನ್ನ ಸಿದ್ಧೇಗೌಡ, "ದಕ್ಷಯಜ್ಞ' ಎಂಬ ಚಿತ್ರ ಮಾಡಿದ್ದರು. 
ಅದು ಅಷ್ಟಾಗಿ ಹೋಗಲಿಲ್ಲ. 
ಈ ಬಾರಿ ಬೇರೆ ಏನಾದರೂ ಮಾಡಬೇಕು ಎಂದು ಈ ಕಥೆ ಮಾಡಿದರಂತೆ. 
"ನನ್ನ ಹಳ್ಳಿಯ ಸುತ್ತಮುತ್ತಲ ವಾತಾವರಣ ಇಟ್ಟುಕೊಂಡು ಏನಾದರೂ ಮಾಡಬೇಕು ಎಂದನಿಸಿತು. 
ಆಗ ಈ ಕಥೆ ಬರೆದೆ. 
ಅಷ್ಟರಲ್ಲಿ "ತಿಥಿ' ಕಲಾವಿದರು ಸಾಕಷ್ಟು ಜನಪ್ರಿಯರಾದರು. 
ಅವರಿದ್ದರೆ ಚೆನ್ನ ಎಂದು ಅವರನ್ನಿಟ್ಟುಕೊಂಡು ಸಿನಿಮಾ ಮಾಡಿದ್ದೇವೆ. 
ಹಲವು ಟ್ರಾಕ್‌ಗಳ ಕಥೆ ಇದು. 
ಹಳ್ಳಿಯಲ್ಲಿ ನಡೆಯುವ ಪ್ರೀತಿ, ಹಾದರ, ನ್ಯಾಯ ಎಲ್ಲವೂ ಈ ಚಿತ್ರದಲ್ಲಿದೆ' ಎಂದರು.. 
ಆ ನಂತರ ಸೆಂಚ್ಯುರಿ ಗೌಡ, ಗಡ್ಡಪ್ಪ, ಅಭಿ, ತಮ್ಮಣ್ಣ  ಎಲ್ಲರೂ ಮಾತನಾಡಿದರು. 
ತಪ್ಪು-ನೆಪ್ಪು ಮನ್ನಿಸಿ ಚಿತ್ರ ನೋಡಿ ಎಂದರು. 
ಈ ಚಿತ್ರವನ್ನು 170ಕ್ಕೂ ಹೆಚ್ಚು ಚಿತ್ರಮಂದಿರಗಳಲ್ಲಿ ಬಿಡುಗಡೆ ಮಾಡುವ ತಯಾರಿ ನಡೆದಿದೆಯಂತೆ.. 

--------------------- Summary -----------------------------
"ತಿಥಿ' ಸಿನಿಮಾದ ಯಶಸ್ಸು ಎನ್‌ಕ್ಯಾಶ್‌ ಮಾಡಿಕೊಳ್ಳೋಕೆ ಈ ಪ್ರಯತ್ನವಾ?ಈ ಪ್ರಶ್ನೆ ಸಹಜವೇ. 
ಆ ಚಿತ್ರ ಬಿಡುಗಡೆಯಾಗಿ ಆರು ತಿಂಗಳಲ್ಲಿ ಈ ಚಿತ್ರ ನಿರ್ಮಾಣವಾಗಿ, ಬಿಡುಗಡೆಯಾಗುತ್ತಿದೆ. 
ಈ "ತರೆಲ ವಿಲೇಜ್‌' ಸಿನಿಮಾ ಈ ವಾರ ಬಿಡುಗೆಯಾಗುತ್ತಿದೆ. 
"ತಿಥಿ' ಚಿತ್ರದ ಸೆಂಚ್ಯುರಿ ಗೌಡ, ಗಡ್ಡಪ್ಪ, ಅಭಿ, ತಮ್ಮಣ್ಣ ಅಲ್ಲದೆ ಕಥೆ-ಚಿತ್ರಕಥೆ ಬರೆದಿರುವ ಸಿದ್ಧೇಗೌಡ, ನಿರ್ಮಾಪಕ ಶಿವು, ಚಿತ್ರವನ್ನು ವಿತರಿಸುತ್ತಿರುವ ಪ್ರೇಮ ಯುವರಾಜ್‌ ಎಲ್ಲರೂ ವೇದಿಕೆ ಮೇಲಿದ್ದರು.. 
ಈ ಬಾರಿ ಬೇರೆ ಏನಾದರೂ ಮಾಡಬೇಕು ಎಂದು ಈ ಕಥೆ ಮಾಡಿದರಂತೆ. 
