ಬೆಂಗಳೂರು: ಏಪ್ರಿಲ್‌ 1ರಿಂದ ಭಾರತ್‌ ಸ್ಟೇಜ್‌-3 (ಬಿಎಸ್‌-3) ಮಾದರಿಯ ವಾಹನಗಳ ಮಾರಾಟ ನಿಷೇಧದ ಹಿನ್ನೆಲೆಯಲ್ಲಿ ಗುರುವಾರ ಹಾಗೂ ಶುಕ್ರವಾರ ರಾಜ್ಯಾದ್ಯಂತ ಸಾರಿಗೆ ಇಲಾಖೆಯಲ್ಲಿ ವಾಹನಗಳ ನೋಂದಣಿ ಶೇ.30ರಷ್ಟು ಹೆಚ್ಚಳವಾಗಿದೆ.. 
ಸುಪ್ರೀಂ ಕೋರ್ಟ್‌ ಬಿಎಸ್‌-3 ಮಾದರಿಯ ವಾಹನ ಮಾರಾಟಕ್ಕೆ ನೀಡಿದ್ದ ಗಡುವು ಮುಕ್ತಾಯವಾಗಿದ್ದು, ಶನಿವಾರದಿಂದ ಈ ಮಾದರಿಯ ವಾಹನಗಳ ನೋಂದಣಿ ನಿಷೇಧಗೊಂಡಿದೆ. 
ಇನ್ನು 10 ಪ್ರಾದೇಶಿ ಸಾರಿಗೆ ಕಚೇರಿಗಳನ್ನು (ಆರ್‌ಟಿಒ) ಹೊಂದಿರುವ ಬೆಂಗಳೂರು ನಗರದಲ್ಲಿ ಈ ಎರಡೂ ದಿನಗಳಲ್ಲಿ ಸಾಮಾನ್ಯ ದಿನಗಳಿಗೆ ಹೋಲಿಸಿದರೆ ಮೂರು ಪಟ್ಟು ಹೆಚ್ಚು ವಾಹನಗಳು ನೋಂದಣಿಯಾಗಿವೆ.. 
ಏಪ್ರಿಲ್‌ 1ರ ನಂತರ ಒಂದು ಲಕ್ಷ ರೂ.ಗಿಂತ ಹೆಚ್ಚು ಮೊತ್ತದ ವಾಹನಕ್ಕೆ ತೆರಿಗೆ ಪ್ರಮಾಣ ಶೇ.12ರಿಂದ ಶೇ.18ರಷ್ಟಕ್ಕೆಏರಿಕೆಯಾಗುವ ಹಿನ್ನೆಲೆಯಲ್ಲಿ ಮಾ.31ರೊಳಗೆ ಖರೀದಿಗೆ ಮನಸ್ಸು ಮಾಡಿದ್ದರಿಂದ ಬಹಳಷ್ಟು ಮಳಿಗೆಗಳಲ್ಲಿ ಶುಕ್ರವಾರ ಕೆಲ ಗಂಟೆಗಳಲ್ಲೇ ಬಿಎಸ್‌ -3 ಮಾದರಿಯ ವಾಹನಗಳು ಬಿಕರಿಯಾಗಿದ್ದವು.. 
