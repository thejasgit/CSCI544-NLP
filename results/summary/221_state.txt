ಈ ಸರ್ಕಾರದ ನಾಲ್ಕು ವರ್ಷಗಳ ಸಾಧನೆ ಹಾಗೂ 2011ರಿಂದ 2013ರವರೆಗೆ ಸಾಧಿಸಿದ ಗುರಿ ಲೆಕ್ಕ ಹಾಕಿದರೆ ಮನೆಗಳ ನಿರ್ಮಾಣ ಹಾಗೂ ನಿವೇಶನ ಹಂಚಿಕೆಯಾಗಿರುವುದು 16 ಲಕ್ಷ ಮಾತ್ರ.2011ರ ಸಮೀಕ್ಷೆ ಪ್ರಕಾರ 10 ಲಕ್ಷ ಗುಡಿಸಲು ವಾಸಿಗಳು ಸೇರಿದಂತೆ ರಾಜ್ಯದಲ್ಲಿ 70.93 ಲಕ್ಷ ವಸತಿ ರಹಿತರಿದ್ದು, ಹೀಗಾಗಿ, ಕರ್ನಾಟಕವನ್ನು ಗುಡಿಸಲು ಮುಕ್ತ ಹಾಗೂ ತಲೆಗೊಂದು ಸೂರು ನೀಡುವ ಸರ್ಕಾರದ ಗುರಿ ಈಡೇರಿಕೆ ಗಗನಕುಸುಮ ಎಂಬಂತಾಗಿದೆ.. 
ಗ್ರಾಮೀಣಾಭಿವೃದ್ಧಿ ಮತ್ತು ಪಂಚಾಯತ್‌ರಾಜ್‌ ಇಲಾಖೆ ಮೂಲಕ 2011ರಲ್ಲಿ ನಡೆಸಿದ ಸಾಮಾಜಿಕ, ಆರ್ಥಿಕ ಮತ್ತು ಜಾತಿಗಣತಿ ಸಮೀಕ್ಷೆ ಪ್ರಕಾರ ರಾಜ್ಯದಲ್ಲಿ ಎಪಿಎಲ್‌ ಮತ್ತು ಬಿಪಿಎಲ್‌ ಕುಟುಂಬಗಳು ಸೇರಿದಂತೆ ವಸತಿ-ನಿವೇಶನ ರಹಿತರು, ಕಚ್ಚಾಮನೆ, ಬಾಡಿಗೆ ಮನೆಯಲ್ಲಿ ವಾಸ ಮಾಡುತ್ತಿರುವವರು ಗ್ರಾಮೀಣ ಭಾಗದಲ್ಲಿ 40.61 ಲಕ್ಷ ಹಾಗೂ ನಗರ ಪ್ರದೇಶಗಳಲ್ಲಿ 30.31 ಲಕ್ಷ ಸೇರಿ ಒಟ್ಟು 70.93 ಲಕ್ಷ ವಸತಿ ರಹಿತರು ಇದ್ದಾರೆ. 
ಇಂದಿರಾ ಆವಾಸ್‌ ಯೋಜನೆಯಡಿ 1.15 ಲಕ್ಷ ಮನೆಗಳ ಪೈಕಿ 71 ಸಾವಿರ ಮನೆ, ದೇವರಾಜ ಅರಸು ವಸತಿ ಯೋಜನೆಯಡಿ 15 ಸಾವಿರ ಮನೆಗಳ ಪೈಕಿ 9 ಸಾವಿರ ಮನೆಗಳ ನಿರ್ಮಾಣ ಆಗಿದೆ. 
ಇದರಲ್ಲಿ ನಗರ-ಗ್ರಾಮೀಣ ಸೇರಿ ಹುಲ್ಲು ಹೊದಿಕೆ/ಬಿದಿರಿನ ಮನೆಗಳಲ್ಲಿ 35 ಲಕ್ಷ ಕುಟುಂಬಗಳು, ಪ್ಲಾಸ್ಟಿಕ್‌/ಪಾಲಿಥಿನ್‌ ಮನೆಗಳಲ್ಲಿ 49 ಸಾವಿರ, ಮಣ್ಣು-ಇಟ್ಟಿಗೆ 24.31 ಲಕ್ಷ, ಕಟ್ಟಿಗೆ 1.37 ಲಕ್ಷ, ಗಾರೆರಹಿತ ಕಲ್ಲಿನ ಕಟ್ಟೆ 12.12 ಲಕ್ಷ, ಬಾಡಿಗೆ ಮನೆಗಳಲ್ಲಿ 28.82 ಲಕ್ಷ ಕುಟುಂಬಗಳು ವಾಸ ಮಾಡುತ್ತಿವೆ. 
