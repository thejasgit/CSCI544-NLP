ಸಂಗೀತ, ನಾಟಕ, ನಾಟ್ಯ, ಚಿತ್ರಕಲೆ, ಛಾಯಾಗ್ರಹಣ ಹೀಗೆ ಹತ್ತು ಹಲವು ಕಲೆಗಳನ್ನು ತನ್ನೊಳಗೇ ಸೇರಿಸಿಕೊಂಡಿರುವ ಸಿನೆಮಾ ಎನ್ನುವ ಕಲೆಯನ್ನು ಅರ್ಥೈಸುವುದು ಹೇಗೆ? ನಾಟಕ, ಚಿತ್ರಕಲೆ, ಸಂಗೀತ ಇವುಗಳ ಹೊರತಾಗಿಯೂ ಈ ಮಾಧ್ಯಮಕ್ಕೆ ಒಂದು ವ್ಯಾಕರಣ ಇದೆ ಹಾಗೂ ಈ ಎಲ್ಲಾ ಕಲೆಗಳ ವ್ಯಾಕರಣದ ಭಾಗಗಳನ್ನೂ ಚಿತ್ರ ಮಾಧ್ಯಮದ ವ್ಯಾಕರಣವೂ ಬಳಸಿಕೊಳ್ಳುತ್ತದೆ. 
ಹಾಗಾದರೆ, ಸಿನೆಮಾ ಒಂದು ಕಥೆಯನ್ನು ಹೇಳಲು ಬಳಸುವ ಉಪಕರಣಗಳೇನು? ನೆನಪಿನಲ್ಲಿ ಉಳಿಯುವ ಸಿನೆಮಾಗಳಲ್ಲಿ ಇರುವ ಯಾವ ಗುಣ ಅದನ್ನು ಸ್ಮರಣೀಯವನ್ನಾಗಿಸುತ್ತದೆ? ಅದು ದೃಶ್ಯ ಹಾಗೂ ಧ್ವನಿಗಳನ್ನು ಮುಖ್ಯವಾಗಿ ಬಳಸುತ್ತದಾದರೂ, ದೃಶ್ಯದ ಭಾಗಗಳಾದ ವರ್ಣ ಸಂಯೋಜನೆ, ವಸ್ತು ಸಂಯೋಜನೆ, ಚೌಕಟ್ಟು ಸಂಯೋಜನೆ, ಸಂಕಲನ ತಂತ್ರಗಳು ಇತ್ಯಾದಿಗಳನ್ನೂ, ಧ್ವನಿಯ ಭಾಗಗಳಾದ ಸಂಭಾಷಣೆ, ನಿರೂಪಣೆ, ಸಂಗೀತ ಇತ್ಯಾದಿಗಳನ್ನು ಬಳಸಿಕೊಳ್ಳುತ್ತದೆ. 
ಇಲ್ಲಿ ಪ್ರೇಕ್ಷಕರ ಗಮನವನ್ನು ಒಂದು ಚಿತ್ರದೆಡೆಗೆ ತಂದು ಮತ್ತೆ ಆ ಚಿತ್ರದಲ್ಲಿನ ಒಂದು ಭಾಗಕ್ಕೆ ಕರೆತಂದು ಅಲ್ಲಿಂದ ಮುಂದಿನ ಚಿತ್ರದ ಇನ್ಯಾವುದೋ ಭಾಗಕ್ಕೆ ಕರೆದೊಯ್ಯುವ ಪ್ರಕ್ರಿಯೆ ನಡೆಯುತ್ತದೆ ಹಾಗೂ ಇದರಿಂದ ಕಥನ ಮುಂದುವರೆಯುತ್ತದೆ. 
ಅದಕ್ಕೆ ತಕ್ಕಂತೆ ದೃಶ್ಯದೊಳಗೆ ಪಾತ್ರಕ್ಕೆ ಸಂಬಂಧಿಸಿದಂತೆ ವಸ್ತುಗಳನ್ನು ಇಡುವುದರ ಮೂಲಕ ಪಾತ್ರದ ವ್ಯಕ್ತಿತ್ವವನ್ನು ಪ್ರೇಕ್ಷಕರಿಗೆ ಮನದಟ್ಟು ಮಾಡುವುದು, ಪಾತ್ರದ ಮೇಲೆ ಬೀಳುವ ಬೆಳಕಿನೊಡನೆ ವರ್ತಿಸಿ ಪಾತ್ರದ ಕುರಿತಾಗಿ ನಮ್ಮೊಳಗೆ ಒಂದು ಅಭಿಪ್ರಾಯವನ್ನು ಹುಟ್ಟಿಸಿವುದು, ಪಾತ್ರದ ವೇಷ-ಭೂಷಣ, ಅದು ಇರುವ ಸ್ಥಳ ಇತ್ಯಾದಿಗಳ ಮೂಲಕ ನಮ್ಮಲ್ಲಿ ಆ ಪಾತ್ರದ ಕುರಿತಾಗಿ ಒಂದಿಷ್ಟು ವಿಷಯಗಳನ್ನು ನಿರ್ದೇಶಕ ಪ್ರೇಕ್ಷಕರಿಗೆ ಕೊಡುತ್ತಿದ್ದನು. 
ಈ ಜೋಡಣೆಗೆ ಸಹಕರಿಸುವುದೇ ಸಂಕಲನ ಕಲೆ.ಈಗ ಒಂದು ವಾಕ್ಯವನ್ನು ತೆಗೆದುಕೊಳ್ಳೋಣ: ಒಬ್ಬ ಆಗರ್ಭ ಶ್ರೀಮಂತನ ಮನೆಯಲ್ಲಿ ಒಂದು ದಿನ ರಾತ್ರಿ ಹೊತ್ತಿನಲ್ಲಿ ಕಳ್ಳನೊಬ್ಬ ಸೇರಿಕೊಳ್ಳುತ್ತಾನೆ ಎಂದು ನಮಗಿತ್ತ ವಾಕ್ಯವಾದರೆ ಮತ್ತು ಇದನ್ನು ದೃಶ್ಯದಲ್ಲಿ ತೋರಿಸಬೇಕಾದಾಗ, ಮೊದಲು ಲಾಂಗ್‌ ಶಾಟಿನಲ್ಲಿ ರಾತ್ರಿ ಹೊತ್ತಿನಲ್ಲಿ ಶ್ರೀಮಂತನ ಮನೆಯನ್ನು ತೋರಿಸಿ (ಶ್ರೀಮಂತಿಗೆ ತೋರಿಸಲು ಬೇಕಾದಂಥ ಗಾತ್ರದ ಮನೆ, ಅಲ್ಲಿ ಕಾವಲುಗಾರ, ದೊಡ್ಡ ಗೋಡೆಗಳು ಇತ್ಯಾದಿ ವಸ್ತು ಸಂಯೋಜನೆ) ಮತ್ತೆ ಮಿಡ್‌ ಶಾಟಿನಲ್ಲಿ ತೂಕಡಿಸುತ್ತಿರುವ ಕಾವಲುಗಾರನನ್ನು ತೋರಿಸಿ ಮತ್ತೆ ಮನೆಯೊಳಗೆ ಪ್ರವೇಶಿಸಿರುವ ಕಳ್ಳನ ನೆರಳನ್ನು ತೋರಿಸಬಹುದು. 
ಇಲ್ಲಿ ಎಲ್ಲವೂ ಒಂದು ಕಥೆಯನ್ನು ಹೇಳುವಲ್ಲಿ (ಈ ಕಥೆ ಎಂಬುದು ನೇರ ಅರ್ಥ ಇರದ ಕೇವಲ ಒಂದು ಅನುಭವವೇ ಆಗಿರಬಹುದು) ಬಳಸಿಕೊಳ್ಳುವ ಸಲಕರಣೆಗಳು ಎಂಬ ಅರಿವನ್ನು ಇಟ್ಟುಕೊಂಡು ಒಂದು ಚಿತ್ರವನ್ನು ನೋಡಿದಾಗ, ಚಿತ್ರದಲ್ಲಿನ ಸೂಕ್ಷ್ಮಗಳ ಕಡೆಗೆ ನಮ್ಮ ಗಮನ ಹೋಗುವುದು ಸಹಜ. 
