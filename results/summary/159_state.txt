ಗ್ರಾಮ ಪಂಚಾಯಿತಿಗಳಲ್ಲಿ ವೈ-ಫೈ ಬಳಸಿಕೊಂಡು ಇ-ಪುಸ್ತಕ ಕ್ಲಬ್‌ ಮಾದರಿಯಲ್ಲಿ ಡಿಜಿಟಲ್‌ ಲೈಬ್ರರಿ ಸ್ಥಾಪಿಸಲು ಬೆಂಗಳೂರು ಮೂಲದಕೆ-ನಾಮಿಕ್ಸ್‌ ಟೆಕ್ನೋ ಸಲ್ಯೂಷನ್‌ ಪ್ರೈವೆಟ್‌ ಲಿಮಿಟೆಡ್‌ ಸಂಸ್ಥೆಯು ಗ್ರಾಮೀಣಾಭಿವೃದ್ಧಿ ಇಲಾಖೆಗೆ ಪ್ರಸ್ತಾವನೆ ಸಲ್ಲಿಸಿದ್ದು, ಮೊದಲ ಹಂತದಲ್ಲಿ ಪ್ರಾಯೋಗಿಕವಾಗಿ 9 ಜಿಲ್ಲೆಗಳ 10 ಗ್ರಾಪಂಗಳಲ್ಲಿ ಡಿಜಿಟಲ್‌ ಲೈಬ್ರರಿ ಸ್ಥಾಪಿಸಲುಅನುಮೋದನೆ ನೀಡಿದೆ.. 
ಕೆ-ನಾಮಿಕ್ಸ್‌ ಸಂಸ್ಥೆಯ ಪ್ರಸ್ತಾವನೆ ಕಾರ್ಯಾಗತಗೊಂಡರೆ ಶೀಘ್ರದಲ್ಲೇ ಬೆಳಗಾವಿ ಜಿಲ್ಲೆಯ ಶಿರಗುಪ್ಪಿ, ಗದಗ ಜಿಲ್ಲೆಯ ರೆಡ್ಡೇರನಾಗನೂರು, ಬಿಂಕದಕಟ್ಟಿ, ಹುಲಕೋಟಿ, ಕೊಡಗು ಜಿಲ್ಲೆಯ ಪಾಲಿಬೆಟ್ಟ, ಬೆಂಗಳೂರು ನಗರ ಜಿಲ್ಲೆಯ ದೊಡ್ಡಜಾಲ, ಬೆಂಗಳೂರು ಗ್ರಾಮಾಂತರ ಜಿಲ್ಲೆಯ ಕನ್ನಮಂಗಲ, ಹಾವೇರಿ ಜಿಲ್ಲೆಯ ಅಗಡಿ, ಉತ್ತರ ಕನ್ನಡ ಜಿಲ್ಲೆಯ ಕಡವೆ ಹಾಗೂ ಬಾಗಲಕೋಟೆ ಜಿಲ್ಲೆಯ ಖಜ್ಜಿಡೋಣಿ ಗ್ರಾಪಂಗಳಲ್ಲಿ ಮೊದಲ ಹಂತದಲ್ಲಿ ಪ್ರಾಯೋಗಿಕವಾಗಿ ಡಿಜಿಟಲ್‌ ಲೈಬ್ರರಿ ಸ್ಥಾಪನೆಗೊಳ್ಳಲಿದೆ.. 
ಗ್ರಾಪಂಗಳಲ್ಲಿ ವೈ-ಫೈ ಮೂಲಕ ಇ-ಪುಸ್ತಕ ಕ್ಲಬ್‌ ಮಾದರಿಯಲ್ಲಿ ಡಿಜಿಟಲ್‌ ಲೈಬ್ರರಿ ಸ್ಥಾಪಿಸಿ ಗ್ರಾಮೀಣ ಭಾಗದ ಸಾರ್ವಜನಿಕರು, ವಿದ್ಯಾರ್ಥಿಗಳು, ನಿರುದ್ಯೋಗಿಗಳು ಮತ್ತು ಇತರರಿಗೆ ಅನಿಯಮಿತವಾಗಿ ಇ-ಪುಸ್ತಕ, ವಿಡಿಯೋ, ಅಡಿಯೋಗಳ ಮೂಲಕ ಜ್ಞಾನಗಳಿಕೆಗೆ ಅನುಕೂಲ ಮಾಡಿಕೊಡುವ ಪ್ರಸ್ತಾವನೆ ಸಲ್ಲಿಸಿದ್ದು, ಅದಕ್ಕೆ ಗ್ರಾಮೀಣಾಭಿವೃದ್ಧಿ ಇಲಾಖೆ ಮಾ.31ಕ್ಕೆ ಅನುಮೋದನೆ ನೀಡಿದೆ.. 
ಇದರಲ್ಲಿ ವಿಜ್ಞಾನ, ಗಣಿತ ವಿಷಯಗಳಿಗೆ ಸಂಬಂಧಿಸಿದ ಅನಿಮೆಟೆಡ್‌ ವಿಡಿಯೋ, ಇಂಗ್ಲಿಷ್‌ ಭಾಷೆಯ ವಿಡಿಯೋ, ಕಾದಂಬರಿ, ಸಾಹಿತ್ಯ ಸೇರಿ ಇತರೆ ಕನ್ನಡ ಭಾಷೆಯ ಇ-ಪುಸ್ತಕಗಳು, ಕೇಂದ್ರ ಮತ್ತು ರಾಜ್ಯ ಪಠ್ಯಕ್ರಮದ ಇ-ಪುಸ್ತಕಗಳು, ಸ್ಪರ್ಧಾತ್ಮಕ ಪರೀಕ್ಷೆಗೆ ಸಿದ್ಧತೆ ನಡೆಸಲು ಬೇಕಾಗುವ ಇ-ಪುಸ್ತಕಗಳು ಇರುತ್ತವೆ.. 
